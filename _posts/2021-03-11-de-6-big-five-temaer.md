---
title: Dyk ned i de 6 Big Five temaer
layout: event
image: /images/graphic/big-five-temaer.jpg
event-type: Seminar
tags:
- community
- event
ready: true
order: 2
---

### Personlighedens paradokser
Lær at aflæse og indgå i dialog om koblinger af træk, som på den ene eller anden måde kan give anledning til paradoksal tænkning og handling i det levede liv. Nogle personlighedstræk kan forstærke hinanden og således trække i samme retning, men andre træk i visse situationer trækker i forskellige retninger med tvivl og, i værste fald, usikkerhed og splittelse til følge. Nogle mennesker trives fx godt med at være i centrum, men er samtidig særligt sårbare overfor kritik og modstand. Andre trives bedst i teams, men har samtidig en tilbøjelighed til at gå sine egne veje. Atter andre har let til vrede, men bryder sig ikke om uoverensstemmelser og konflikt.

Med afsæt i en række konkrete profiler med indbyggede potentielle paradokser undersøger vi mulige styrker og udfordringer i personlige paradokser. Målet med workshoppen er at skærpe opmærksomheden på mulige paradokser, at udvide idéen om paradoksers betydning, og endelig at træne evnen til at gå i dialog med testpersonen om det mulige paradoks og dets betydning i arbejdslivet i praksis.


### Brug af big five i rekruttering af projektansatte
I længerevarende ansættelsesforhold er der tid til at afkode og tilpasse dig virksomhedskulturen, lære de udskrevne regler og slibe de værste kanter af i samarbejdet. I projektansættelser er tiden til socialisering og kulturel tilpasning sparsom. Uret tikker fra første dag, og der skal leveres fra dag 1. Samtidig forventes det ikke, at den projektansatte skal indgå som en del af den faste stab og interne kultur på sigt, men at vedkommende fra dag i skal kunne begå sig, være tilgængelig og skabe fremdrift i projektet fa dag 1. Af disse grunde er det ekstra vigtigt, at man rekrutterer, ikke bare en fagligt kompetent og erfaren person, men en person, som personligt trives med de særlige vilkår, der kendetegner en projektansættelse i den pågældende kontekst.


### Brug af Big Five i rekruttering og udvikling af ledere
En leder er ikke bare en leder – der findes et utal af forskellige ledelsesformer og ledertyper: Lyttende ledelse, tydelig ledelse, transparent, visionær, situeret, filosofisk, inddragende ledelse. Hvilken ledelsestype, der efterspørges, afhænger af virksomhedens selvbillede, medarbejdernes behov og de værdimæssige og teoretiske strømninger, der hersker i konteksten. Med så mange forskellige forestillinger og idealer om godt lederskab, er der selvklart heller ikke én optimal personprofil for god ledelse. Man kan tværtom vende den rundt og spørge sig selv, hvilken optimal ledelsesstil gemmer sig i den enkelte leders personprofil?

Målet på workshoppen er at optimere og nuancere deltagernes forståelse af, hvad godt lederskab er, samt at skærpe evnen til at indgå i kritisk-konstruktiv dialog om personligt lederskab og udvikling af lederevner med afsæt i Big Five personprofiler.


### Big five i teamdannelse og -udvikling
Nogle teams defineres alene på baggrund af faglige kompetencer, andre motiveres af personlige interesser, mens andre igen primært sammensættes alene på grund af fysisk tilstedeværelse og tid til rådighed. Men uanset grundlaget for teamets etablering, har det sociale samspil og dynamikkerne imellem team-deltagerne en afgørende betydning for, hvor velfungerende og produktivt teamet kan blive. 

Inddragelse af Big Five personprofiler er et frugtbart redskab til at få sat fokus på teamets styrker og udfordringer. Enten som vejledende input i etableringen af et team, eller som omdrejningspunkt for undersøgelsen af muligheder, behov og udfordringer i opgavehåndtering og samarbejde i det etablerede team. 

På workshoppen arbejder vi med to forskellige blikke teams, inspireret af Big Five: Teamet som en samling og sammensætning af individuelle personprofiler og teamet som en profil i sig selv. Vi vil også fokusere på, hvordan man metodisk og praktisk kan inddrage Big Five som redskab i arbejdet med team-sammensætning og -udvikling.


### Jobprofil og kompetenceramme som grundlag for personlighedstestning
At teste (indsamle og analysere data) er kun interessant og effektfuldt, hvis man: 1. har et sammenligningsgrundlag, som kan sætte resultatet i perspektiv, og 2. har en kontekstforståelse, som kan tilføre resultatet betydning og værdi i praksis. En personlighedstest er af samme grund mest virkningsfuld for både kandidat og virksomhed, hvis den faglige og sociale kontekst, profilen skal tænkes ind i, er velreflekteret og den ønskede kompetenceramme tydeligt beskrevet. Uden en klar kontekstbeskrivelse og kompetenceramme risikerer man i værste fald at teste op ad en uudtalt, utopisk og i alle tilfælde urimelig idealforestilling om ’den gode ansatte og kollega’, som ingen kan efterleve, endsige udholde, i praksis.

På workshoppen arbejder vi med deltagernes egne cases, udarbejder konkrete kompetencerammer og afprøver og diskuterer en række forskellige personprofiler på casen. Med sig hjem får deltagerne en helt konkret metode til at afklare og rammesætte kompetencer med betydning for rekruttering og/eller udvikling af ledere og medarbejdere.


### Big Five i talentudvikling og transition
Personlighedstestning siger ikke noget om den konkrete adfærd, vi udviser i et givent job eller i en given opgave, men sætter derimod ord og perspektiver på dét, der driver os i mere generel forstand. Den samtale, man kan få om personlige tilbøjeligheder, styrker og udfordringer med en personlighedstest, løfter således bevidstheden op over det konkrete arbejdsliv og er derfor velegnet, når vi undersøger, hvad der motiverer og skaber trivsel, og afsøger nye veje i arbejdslivet.

På workshoppen tager vi afsæt i konkrete personprofiler og tænker dem ind i, op over og på tværs af specifikke virkefelter og jobkontekster. Fokus rettes mod det, der driver os, og det, vi trives med, i mere overordnet forstand på tværs af områder og brancher. Målet med workshoppen er at udfolde tilbagemeldingssamtalen som en åben og undersøgende dialog om, hvad der også er muligt og meningsfuldt for inspireret af den pågældende personprofil.


