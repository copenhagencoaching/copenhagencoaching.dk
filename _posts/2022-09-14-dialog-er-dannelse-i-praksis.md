---
title: Dialog er dannelse i praksis
image: /images/blog/dialog-er-dannelse-i-praksis.png
description: 'På vores nye hjemmeside har vi dristet os til at bruge ordet "Dannelse". Det indgår i vores formulering Dialog er dannelse i praksis.'
category: blog
tags:
- viden
- blog
published: false
---
På vores nye hjemmeside har vi dristet os til at bruge ordet "Dannelse". Det indgår i vores formulering *Dialog er dannelse i praksis*.

Ordet dannelse bruges hyppigt - måske for hyppigt? - i al almindelighed. Her i Danmark vejer det blandt andet tungt i de uddannelsespolitiske dagsordener, som hviler på folkeoplysningens grund. Og så er der dannelse i mere bred forstand. Emma Gad beskriver fx. dannelse som en social-psykologisk formning, der kommer til udtryk som etikette i vores omgang med hinanden til hverdag og til fest. Her er et dannet menneske et menneske, der kender sin plads i samfundet.

Ordet stammer fra ’dan’ som betyder ’at gøre noget’ eller ’at blive gjort til noget’. Det peger således både mod praksis og mod formning. Man kan 'gøre dannelse', og man kan 'blive dannet' af noget eller nogen. Den tyske filosof Hegel mente, at mennesket altid vil danne verden. Vi er ikke blot i den, men er mennesker netop qua vores evne til at forme og begribe verden.

Svend Brinkmann, Lene Tanggaard og Thomas Aastrup Rømer har for nylig i bogen <ins>[”Sidste chance”](https://klim.dk/bog/sidste_chance.htm)</ins> (2021) peget på, hvordan dannelse er blevet taget som gidsel af den omsiggribende målstyring i vores institutioner. Dannelse er blevet lig med kompetence. Det er indskrevet som læringsmål og styringsredskab henimod en på forhånd bestemt formning af individet. Men dannelsen skal frisættes, mener forfatterne! Som alternativ definerer de dannelse som 'at interagere og vekselvirke med stedets ting og lag, så mennesket selv kan udvikle sig og komme med nye idéer og forslag baseret på et selvstændigt kundskabsliv sammen med andre' (s. 12). Dannelse kan i den optik forstås som en livslang proces, som aldrig har et specifikt mål. Her sættes selvstændig tænkning og emergerende viden i højsædet.

Hegel og de omtalte forfattere er så langt fra de eneste, der former dannelses-begrebet. Med dannelse handler det netop om det at være menneske i et socialt, politisk fællesskab og i historien! Så dannelse er en videnskab i sig selv og altså også en politisk kamparena.

Vores ambition med devisen 'dialog er dannelse i praksis' er mere ydmyg. Men vi mener faktisk, at den fanger kernen i vores virksomhed og daglige virke.

På Copenhagen Coaching Center arbejder vi med dialogiske veje til at finde et etisk og personligt sted, hvor man kan stå sikkert i arbejdslivet som leder, HR-partner, projektleder, medarbejder - og i livet som helhed. Vores erfaring er, at disse dialogiske veje netop er med til at danne den, som følger dem. Med den dialogiske tilgang til dannelse er vi både med til at forme vores kursister og lade vores kursister forme sig på deres egen vej. Hvad enten man er topleder, HR-partner eller projektleder på vores <ins>[Master of Business Coaching](academy/master-of-business-coaching/)</ins>, vores <ins>[proceslederuddannelse](/academy/procesleder-uddannelse/)</ins>, vores <ins>[ledelseskursus](/academy/ledelseskurses-paa-lesbos/)</ins> eller vores <ins>[Psykologisk Filosofisk Psykoterapeutuddannelse](/academy/psykologisk-filosofisk-psykoterapeut-uddannelse/)</ins>.

Vores afsæt er, at vi mennesker er dialogisk indstillet, dvs. samtalende. At vi samtaler med hinanden, men også med os selv og på den måde altid er i en dannende dialog med omverdenen og vores indre forestillingsverden.

På Copenhagen Coaching Center kvalificerer vi denne mangesidige samtale og træner vores studerende og kursister i at øge deres dialogiske kapacitet til glæde for såvel dem selv som for deres medarbejdere.

Hvad vil det så mere konkret sige at blive dannet i praksis gennem dialog hos os?

Vores syntesemodel er vores støbeform og uddannelsesgrundlag. Den er baseret på udvalgte psykologiske og filosofiske perspektiver, som kvalificerer og stimulerer dannende dialoger.

Syntesemodellen begyndte Kim Gørtz og Mette Mejlhede at udvikle i begyndelsen af ti'erne i samskabende praksis med et utal af studerende på den dengang nystartede masteruddannelse i business coaching.

I sin nuværende form er syntesemodellen en integreret coach-praktik, dialogisk metode og en ledelsesmæssig arbejdsramme. Den udgør en gennemarbejdet syntese af tre dominerende vestlige psykologier og filosofier. Den tilbyder altså den professionelle samtale-praktiker flere såvel psykologiske som filosofiske ståsteder, hvorfra man i samtalen kan facilitere en dannelsesproces.

Syntesemodellen har tre hoveddimensioner.

![Syntesemodellen](/images/graphic/syntesemodellen.png){:.img-fluid.mx-auto.d-block}

- Den grønne dimension består af måder at tilgå et emne, som gør det håndterbart ved at afgrænse og konkretisere det. Her tilbyder modellen greb og forholdemåder, som appellerer til vores refleksionsevne, tænkning, logik og systematik. Vi trækker her på kognitive psykologiske teorier og kognitionsfilosofi.

- Den blå dimension tillader os at mærke tilstande og lade os bevæge følelsesmæssigt. Den giver mulighed for at undersøge og udfolde følelser og selvforhold, blandt andet også gennem eksistensfilosofien, hvor angst, magt, lidenskab, og det eksistentielle valg ofte er centrale temaer. Vi trækker her desuden på psykodynamisk teori.

- Den tredje dimension udgøres ad differensfilosofiens blik for den sociale verdens kontinuerlige strøm af tilblivelser. Her kan man som samtalepartner, leder eller coach besøge de betydningsforskelle og (u)stabile relationer, som det levede liv skabes af. Vi bruger ofte den billedlige beskrivelse, at man i denne dimension går igennem skoven for til sidst at nå til lysningen, hvorfra skoven kan ses i sin helhed. Vi trækker her på de systemiske og narrative traditioner i psykologien.

Syntesemodellen er med andre ord vores eget dannelsesgrundlag i Copenhagen Coaching Center. Den er en model, som anerkender tilværelsens og arbejdslivets mangfoldighed og kompleksitet. Vi arbejder dialogisk, det vil sige gennem samtalen og interaktionen. Det er både en model for vores undervisning og den praktik, vi uddanner vores kursister i at mestre, så de nænsomt, hjælpsomt og modigt kan tage del i dannelse.