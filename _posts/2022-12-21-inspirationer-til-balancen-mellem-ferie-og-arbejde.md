---
title: 10 inspirationer til balancen mellem ferie og arbejde
image: /images/blog/jul.png
description: 'Fra i dag går vi igen mod lysere tider, og dagene bliver atter længere. Det er nemlig vintersolhverv - årets korteste dag. Og mens vi venter på, at lyset får mere magt over mørket, kunne vi måske bruge tiden mellem jul og nytår - hvor arbejdsopgaverne kommer lidt på afstand - til at reflektere over, hvordan vi hver især bedst muligt kan praktisere en god balance mellem arbejde og ferie?'
category: blog
published: true
---
På dagen, der markerer lysets tilbagevenden, vil vi hos CCC gerne benytte lejligheden til at ønske dig en dejlig jul og et glædeligt nytår!

Fra i dag går vi igen mod lysere tider, og dagene bliver atter længere. Det er nemlig vintersolhverv - årets korteste dag. Og mens vi venter på, at lyset får mere magt over mørket, kunne vi måske bruge tiden mellem jul og nytår - hvor arbejdsopgaverne kommer lidt på afstand - til at reflektere over, hvordan vi hver især bedst muligt kan praktisere en god balance mellem arbejde og ferie?

For mange manifesterer ønsket om ”den perfekte” jul sig ofte i unødigt høje forventninger og utallige gøremål. De kan hurtigt spolere vores evne til at slappe af, så ferien ender med at dræne os.

Så er der en god måde at finde en balance på?

Det vil Camilla Ingwersen gerne komme med ti inspirationer til. Camilla er optaget af at skabe et langt mere bæredygtigt og regenerativt samfund og arbejdsliv, end de fleste af os har i dag.

”I livets travleste og mest usikre tider, kan man hurtigt miste overblikket, samt evnen til at agere hensigtsmæssigt, hvorfor der mere end nogensinde er brug for værktøjer som mindfulness, tid til selvomsorg og refleksion”, siger hun. Men ironisk nok er det også i disse tider, at egenomsorgen har en tendens til at ryge af de lange to-do-lister.

"Når vi har allertravlest, er vi i virkeligheden nødt til at tænke på at fordoble vores tid til selvomsorg i stedet for at springe den over," siger Camilla.  

"At oparbejde en livspraksis med mindfulness, bevægelse og nysgerrighed på verden omkring os, kan hjælpe med at bringe os ind i nuet, så vi faktisk kan opleve højtiderne i stedet for at overleve dem", og således stadig vende tilbage til arbejdet med fornyet energi og virkelyst, siger hun.

![Lys](/images/blog/lys.png){:.img-fluid}

##### 1. Sæt spørgsmålstegn ved dine forventninger

Hvis du på nuværende tidspunkt begynder at føle dig meget overvældet, så brug et øjeblik på at stoppe op og vurdere, hvor presset kommer fra? Meget af tiden kommer det nemlig fra os selv. Se om det er muligt at udfordre ​​din overbevisning om, at du 'skal’ eller ’bør' gøre visse ting. Overvej hvad der ville ske, hvis du ikke gjorde det? Chancen er, at verden alligevel vil dreje rundt, og ingen vil lægge mærke til, om du nåede det du ’burde’ eller ’skulle’.

##### 2. Bliv fortrolig med at sige 'nej'

Uanset om det er at forpligte sig på at holde julefrokosten hos dig, lave fonden fra bunden eller deltage i en tilsyneladende endeløs liste af sociale arrangementer, så vær realistisk med hensyn til, hvad du har tid til, og vær ærlig over for dig selv i forhold til, hvad du inderst inde ønsker.

Se også om det er muligt at modstå refleksen til blindt at sige 'ja' til at tage nye opgaver ind de sidste dage inden ferien, også selv de tilsyneladende små ting. Det er nemlig mange af disse små-forpligtelser, der bygges op og ender med at blive dem, der vælter læsset. 

##### 3. Anerkend og accepter dine følelser

På denne tid af året gennemgår vi også mange forskellige bølger af følelser. I stedet for at undertrykke dem for at kunne tjekke din to-do-liste hurtigere af, så se om det er muligt for dig at anerkende, hvordan du egentligt har det, for derved at kunne slippe det. Modstand og kamp imod følelser er det samme som at dømme dem ude, at sætte dem i bås som 'negative' eller 'upassende'. Det er dog ikke dine følelser, der er problemet - det er, måden du vælger at reagere på dem, der afgør, hvilken indflydelse de har. I stedet for at ignorere dine følelser, se i stedet om det er muligt at registrere dem uden at dømme eller vurdere dem. Lad dem blot passere forbi.  

##### 4. Tjek ind og mærk fornemmelsen af dit åndedræt

Uanset hvor vi er, hvor travle vi er, eller hvad klokken er, kan vi altid fokusere på vores åndedræt - uden at ændre på det, men blot registrere det. Det fine ved denne opmærksomhed er, at det altid er tilgængeligt for os. Det er en af ​​de enkleste måder, hvorpå vi kan bringe os selv tilbage til nuet og berolige vores (over)opmærksomme sind.  

En simpel teknik, som du allerede nu kan begynde at bruge, er at tjekke ind med dig selv, lige nu, lige her, hvor du er lige nu. Øvelsen kan laves alle steder, på arbejde, derhjemme eller i køen i Netto, da ingen vil lægge mærke til, at du gør det. Den kan udføres siddende eller stående et par minutter.

1. Stil dig med armene ned langs siden. Mærk dine fødders kontakt til underlaget. Mærk omridset af fødderne, tæerne, svangen og se så, om det er muligt at slappe af i fødderne. Lad afspændingen fortsætte op gennem dine underben, lår, underliv, mave, brystkasse, ryg, skuldre, arme, hals og nakke. Mærk at hele din krop er afspændt. 

2. Mærk nu dit hoved, dit ansigt, og slap af i ansigtet et punkt ad gangen. Når du mærker, at dit ansigt er afspændt, hvil et øjeblik i fornemmelsen af afspænding i hele din krop. 

3. Bring nu opmærksomheden til dit åndedræt. Tag nogle dybe indåndinger og udåndinger, langt ned i maven og mærk, hvordan du yderligere slapper af.

Når du somme tider føler dig overvældet eller på anden måde bliver bragt ud af balance, er dit åndedræt altid inden for rækkevidde som et anker til virkeligheden. Øv dig i at lave øvelsen ad flere omgange og på forskellige tidspunkter for at blive fortrolig med teknikken, så kan du altid hente den frem.

##### 5. Mindful tilstede

Der er flere måder, du kan øve dig i at være mindful, og det indebærer ikke nødvendigvis, at du sidder i fuldstændig stilhed i længere perioder ad gangen. Du kan bringe mindful opmærksomhed ind i din hverdag på få minutter, selvom du er på farten. At fokusere på din vejrtrækning, lægge mærke til verden omkring dig gennem alle fem sanser og blot objektivt notere dine tanker og følelser er måder, hvorpå du kan stilne dit sind. Du kan gøre det, når du børster tænder, når du kører, spiser frokost, går tur, når du er på café, eller lige før du falder i søvn. Alle disse mikro-øjeblikke repræsenterer hver for sig invitationer til at komme mere bevidst tilstede i dagens løb, så du selv mere aktivt kan agere på det, der møder dig, fremfor blot at reagere ubevidst.

##### 6. Skift dit perspektiv til taknemmelighed

At øve taknemmelighed kan være utroligt effektivt til at reducere vores stressniveau. At bemærke, hvad du er taknemmelig for, trækker dig ud af tunnelsynet i det nuværende øjeblik, hvor du måske føler dig overvældet. Det giver dig også mulighed for at lægge mærke til og værdsætte det gode, der sker hver dag, og som nemt kan gå under vores radar. Tænk på en smuk og klar vintermorgen, et musikstykke, et kunstværk, en smagsoplevelse, dine børn, solnedgangen. Øjeblikke, der fik dig til at grine, stoppe op, blive varm om hjertet, eller hvor du blev fyldt af følelsen af samhørighed. At øve sig i denne form for bevidst venlig opmærksomhed ved at lægge mærke til alle disse små øjeblikke hjælper dig til at få et mere afbalanceret perspektiv på verdens dynamiske gang. Det kan over tid hjælpe dig med at forholde dig mere roligt og nysgerrigt til de stressende øjeblikke, der kan opstå i løbet af en dag.

##### 7. Egen tid

Hvor umuligt eller usandsynligt det end kan virke, så er det meget vigtigt at prioritere tid til dig selv for at genoplade batterierne og undgå, at du slider dig selv for hårdt. At tage en pause betyder ikke, at du unddrager dig ansvar. Selvomsorg giver dig udholdenhed til at være den absolut bedste udgave af dig.

Læg mærke til, hvordan din krop reagerer på daglige stressorer. Hvis du føler dig demotiveret, nedslidt, eller meget træt, er det måske på tide, at du aktivt planlægger noget tid for dig selv. Uanset om du gør noget særligt, der giver dig ekstra fred og glæde, eller du blot sidder i nogle minutters stilhed, kan det være lige præcis det, du har brug for i dette øjeblik.

##### 8. Bed om støtte/lav klare aftaler

I en meget travl juletid, er det vigtigt at kunne læne sig op ad hinanden for at få støtte. At tage al ansvaret på dig selv, er den bedste opskrift til udmattelse. Lav derfor klare aftaler med din leder/kollega om, at du enten holder helt fri, eller hvor meget du forventes at være på. Vær også tydelig både over for kolleger og eksterne samarbejdspartnere. Hvis det er muligt, så undgå eller begræns at tage nye opgaver ind de sidste dage inden ferien.  

For mange kan det også være en hjælp fysisk at skrive ned, hvad de skal lave, når de kommer tilbage fra ferien i stedet for under ferien at bruge for meget tid på at gruble over alle de opgaver, der venter, når vi kommer tilbage. Læg sedlen væk, så den ikke ligger synligt fremme og aktiverer en masse ideer, som man ender med at føle sig forpligtet til at agere på.

##### 9. Spis godt og nærende

At sørge for at opretholde vores fysiske velvære er nøglen til at styrke vores mentale velvære. Selvom juledagene kan være fulde af planlægning og forberedelse samt deltagelse i festligheder, er dette så meget desto mere grund til at sikre, at du forpligter dig på sunde vaner på andre tidspunkter for at bevare en balance.  

##### 10. Inddrag bevægelse hver dag

Fordelene ved fysisk udfoldelse er meget veldokumenterede. Reduceret angst, sænket blodtryk, forbedret hjernefunktion, bedre søvnkvalitet og øget fysisk og mental udholdenhed er blot nogle af de positive effekter, du kan opleve ved at bevæge din krop regelmæssigt. Når vi træner, øges blodgennemstrømningen og nerveforbindelserne til og i vores hjerne. Det stimulerer frigivelsen af ​​feel-good hormoner såsom endorfiner og serotonin. Når det kombineres med god og sund mad, er fysisk aktivitet en af nøglefaktorerne til at bevare og styrke dit mentale velbefindende. Selv blot 10 minutter om dagen kan gøre underværker. 

##### Vend mere bevidst tilbage
Ligesom før ferien er det også vigtigt, at du mentalt lader op til arbejdsstart de sidste dage i ferien. Se om det er muligt at finde frem til din egen foretrukne rytme i forhold til at komme i gang igen. For nogle giver det ro og overblik at tjekke mailboksen den sidste feriedag, for andre skal denne dag være helt fredet. Vær nysgerrig på, hvad der fungerer bedst for dig.

Vigtigst af alt er at bringe den samme bevidste og venlige opmærksomhed på dig selv ind på arbejdspladsen. Giv pauserne, refleksionen og egenomsorgen en fast og vigtig plads i dit fremtidige bæredygtige arbejdsliv, så det bliver muligt at leve alle årets 365 dage og ikke kun i ferierne.