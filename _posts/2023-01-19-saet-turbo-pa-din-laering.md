---
category: blog
title: Sæt turbo på din læring
image: "/images/hjerne.png"
description: 'Udenadslære kan måske læres i et utrygt rum. Men bortset fra det, så
  ved vi alle, at læring forudsætter tryghed. Hvis trygheden til gengæld er etableret,
  så kan neurovidenskaben vende os mod den lidt mere tekniske side af det af lære. '
tags:
- tekst
- blog

---
**Udenadslære kan måske læres i et utrygt rum. Men bortset fra det, så ved vi alle, at læring forudsætter tryghed. Hvis trygheden til gengæld er etableret, så kan neurovidenskaben vende os mod den lidt mere tekniske side af det af lære.**

Neurovidenskaben er blevet en stadig mere aktiv medskaber af viden om læreprocesser. Den underbygger det, som mange allerede har erfaret, nemlig at vi husker bedst ved at være aktive, mentalt såvel som fysisk. Det er med andre ord ikke kun karakteren af den hjerne, vi er født med, som har betydning for, hvor godt vi husker og lærer. Det betyder også noget, hvordan vi bruger den i situationer, hvor vi skal lære nyt. Derfor kan der være god grund til at lytte til neurovidenskabens pointer, når vi lærer.

### At lære at lære

Den neurovidenskabeligt baserede viden om, hvordan vi lærer bedre, kan bruges i alle læringssituationer. Den handler om, hvordan man som studerende kan tage mere aktiv del i sin egen læring og på en måde mere ansvar for den. Man kan sige, at denne viden om læreprocesser handler om _at lære at lære_. De følgende forslag tager afsæt i bogen _Brug din superhjerne._ Den indeholder teknikker til at lære, huske og studere bedre, som alle er baseret på neurovidenskabelig forskning.

Måske kan forslagene finde anvendelse hos dig, kære læser? Måske kender og bruger du allerede disse teknikker? Måske har du ligefrem forkastet dem? Under alle omstændigheder er her nogle enkelte forslag ud af mange flere.

### Dybdelæring

Bogen _Brug din superhjerne_ er skrevet af Olav Schewe, norsk forfatter om blandt andet studieteknik, sammen med den amerikanske professor Barbara Oakley. De forklarer i bogen, hvordan man nemt og hurtigt lagrer information i langtidshukommelsen, hvordan man bruger sin arbejdshukommelse optimalt, og hvordan man bedst udnytter hjernens netværk til at koncentrere sig og løse problemer.

Hvad angår hukommelse, så er _dybdelæring_ et af de begreber, bogen introducerer. Det handler om at lagre viden (ord, betydninger og sammenhænge) i sin langtidshukommelse på en måde, så man faktisk kan forklare, opsummere, analysere og bruge denne viden, også i nye sammenhænge. Det er det, vi gerne vil, ifølge forfatterne. Vi vil gerne dybdelære, fordi vi dermed husker og forstår mere over længere tid og kan anvende vores viden i nye og uventede situationer, fx en ny situation på arbejdet. Og ikke nok med det. Dybdelæring ser sådan ud i hjernen, at der er skabt lange og tykke kæder af nerveforbindelser. Jo flere, jo længere og jo tykkere, des bedre. Disse kæder gør det nemmere at lære mere nyt. Så der er altså basis for en positiv spiral. Kæderne tykner, når man sover.

### Tips til dybdelæring:

**Brug din tænkning** **over, hvordan du tænker** til fx at forklare dig selv eller en anden: hvad er det, jeg ikke forstår - og hvorfor?

**Brug repetition** ved at fortælle dig selv eller en anden, hvad du har lært. Du kan fx:

* lade andre stille dig spørgsmål, fx om hvad emnet handler om, og hvad de vigtigste begreber er, eller hvordan en forfatter forklarer noget.
* selv formulere spørgsmål til emnet eller teksten som fx: hvad er ærindet her? Er der nogle problemstillinger? Hvad er nyt for mig? Hvilke begreber synes at være de vigtigste?
* udforme skriftlige eller mundtlige opgaver til dig selv eller en anden om det pågældende emne. Det kan være at finde cases, som illustrerer emnet eller nogle begreber samt at skulle forklare hvorfor de gør det. Eller det kan være at skulle forklare, hvorfor emnet eller begreber er relevant eller interessant. Eller måske hvilke særlige problemstillinger, som emnet direkte eller indirekte forholder sig til.
* Prøve at huske det vigtigste, du lærte dagen før, mens du foretager dig simple ting som at vaske op, hænge tøj til tørre eller gå en tur.

**Mixing** handler om at blande emner i sit arbejde med repetition. Det vil sige at arbejde med flere emner samtidig. Dette er også en meget anvendt disciplin i professionel idræt, hvor træningen blander teknikker. Mixing hjælper dig med at forstå det særegne ved et emne eller begreb, fordi du bliver mere opmærksom på forskellene mellem de forskellige områder, som du har i spil parallelt.

**Fysisk aktivitet** øger mængden af proteinet BDNF (_brain derived neurothropic factor_) i hjernen. Dette protein stimulerer flere “tæer”(_spinae_) på nervecellerne. Jo flere af disse en nervecelle har, jo nemmere har den ved at lave forbindelser til andre nerveceller. Ifølge forfatterne skal der ikke meget træning til for at opnå bedre hukommelse. De citerer et studie, som viste at 3x20 minutters intensiv træning på en uge forbedrede en gruppe studerendes hukommelse med hele 10%, mens et andet studie viste, at blot 20 minutters træning også gør en forskel (s. 49).

Sidder du en dag i en læringssituation og oplever, at du bliver passiv, mens en underviser (eller kollega) taler rigtig meget, så kunne du overveje at række hånden op og bruge nogle af grebene ovenfor som spørgsmål. På den måde, kan du selv være med til at skabe nye forbindelser i superhjernen igen.

![Undervisning på CCC](/images/events/events.jpg "Undervisning på CCC")

### Læring på CCC

Hvis du ikke allerede har oplevet det, så kommer du måske til det. Nemlig at læringsrummet på Copenhagen Coaching Center i overvejende grad understøtter aktiv læring. Studerende byder meget aktivt ind og opmuntres til det. Egne erfaringer bringes ind i refleksioner og overvejelser. Hvad siger vores oplevelser som ledere fx. til de teorier, vi arbejder med at forstå? Og vigtigst: hvordan kan vi få nye perspektiver på og handlemuligheder i vores arbejdsliv gennem de teorier, vi arbejder med? På Copenhagen Coaching Center understøtter vi blandt andet de tilgange til dybdelæring, som er nævnt ovenfor. Men vi er også nysgerrige på nye og andre tilgange og vil gerne modtage feedback (skriv endelig til os :))

Til videre refleksion – og som oplæg til at se en større mening med dette blogindlæg - kunne måske afsluttes med et protreptisk spørgsmål, nemlig: _hvad er læringens formål?_